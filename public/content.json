[{"title":"度关山","dynasty":"东汉末年","author":"曹操","tags":[],"content":"天地间，人为贵。\n立君牧民，为之轨则。\n车辙马迹，经纬四极。\n黜陟幽明，黎庶繁息。\n于铄贤圣，总统邦域。\n封建五爵，井田刑狱。\n有燔丹书，无普赦赎。\n皋陶甫侯，何有失职？\n嗟哉后世，改制易律。\n劳民为君，役赋其力。\n舜漆食器，畔者十国，\n不及唐尧，采椽不斫。\n世叹伯夷，欲以厉俗。\n侈恶之大，俭为共德。\n许由推让，岂有讼曲？\n兼爱尚同，疏者为戚。"},{"title":"短歌行 其一","dynasty":"东汉末年","author":"曹操","tags":[],"content":"对酒当歌，人生几何！譬如朝露，去日苦多。\n慨当以慷，忧思难忘。何以解忧？唯有杜康。\n青青子衿，悠悠我心。但为君故，沉吟至今。\n呦呦鹿鸣，食野之苹。我有嘉宾，鼓瑟吹笙。\n明明如月，何时可掇？忧从中来，不可断绝。(明明 一作：佼佼)\n越陌度阡，枉用相存。契阔谈讌，心念旧恩。(谈讌 一作：谈宴)\n月明星稀，乌鹊南飞。绕树三匝，何枝可依？\n山不厌高，海不厌深。周公吐哺，天下归心。(海 一作：水)"},{"title":"短歌行 其二","dynasty":"东汉末年","author":"曹操","tags":[],"content":"周西伯昌，怀此圣德。\n三分天下，而有其二。\n修奉贡献，臣节不隆。\n崇侯谗之，是以拘系。\n后见赦原，赐之斧钺，得使征伐。\n为仲尼所称，达及德行，\n犹奉事殷，论叙其美。\n齐桓之功，为霸之首。\n九合诸侯，一匡天下。\n一匡天下，不以兵车。\n正而不谲，其德传称。\n孔子所叹，并称夷吾，民受其恩。\n赐与庙胙，命无下拜。\n小白不敢尔，天威在颜咫尺。\n晋文亦霸，躬奉天王。\n受赐圭瓒，秬鬯彤弓，\n卢弓矢千，虎贲三百人。\n威服诸侯，师之所尊。\n八方闻之，名亚齐桓。\n河阳之会，诈称周王，是其名纷葩。"},{"title":"对酒","dynasty":"东汉末年","author":"曹操","tags":[],"content":"对酒歌，太平时，吏不呼门。\n王者贤且明，宰相股肱皆忠良。\n咸礼让，民无所争讼。\n三年耕有九年储，仓谷满盈。\n斑白不负载。\n雨泽如此，百谷用成。\n却走马，以粪其土田。\n爵公侯伯子男，咸爱其民，以黜陟幽明。\n子养有若父与兄。\n犯礼法，轻重随其刑。\n路无拾遗之私。\n囹圄空虚，冬节不断。\n人耄耋，皆得以寿终。\n恩德广及草木昆虫。"},{"title":"观沧海","dynasty":"东汉末年","author":"曹操","tags":[],"content":"东临碣石，以观沧海。\n水何澹澹，山岛竦峙。\n树木丛生，百草丰茂。\n秋风萧瑟，洪波涌起。\n日月之行，若出其中；\n星汉灿烂，若出其里。\n幸甚至哉，歌以咏志。"},{"title":"龟虽寿","dynasty":"东汉末年","author":"曹操","tags":[],"content":"神龟虽寿，犹有竟时。\n腾蛇乘雾，终为土灰。(腾 一作：螣)\n老骥伏枥，志在千里。\n烈士暮年，壮心不已。\n盈缩之期，不但在天；\n养怡之福，可得永年。\n幸甚至哉，歌以咏志。"},{"title":"蒿里行","dynasty":"东汉末年","author":"曹操","tags":[],"content":"关东有义士，兴兵讨群凶。\n初期会盟津，乃心在咸阳。\n军合力不齐，踌躇而雁行。\n势利使人争，嗣还自相戕。\n淮南弟称号，刻玺于北方。\n铠甲生虮虱，万姓以死亡。\n白骨露于野，千里无鸡鸣。\n生民百遗一，念之断人肠。"},{"title":"精列","dynasty":"东汉末年","author":"曹操","tags":[],"content":"厥初生，\n造划之陶物，莫不有终期。\n莫不有终期。\n圣贤不能免，何为怀此忧？\n愿螭龙之驾，思想昆仑居。\n思想昆仑居。\n见期于迂怪，志意在蓬莱。\n志意在蓬莱。\n周礼圣徂落，会稽以坟丘。\n会稽以坟丘。\n陶陶谁能度？君子以弗忧。\n年之暮奈何，时过时来微。"},{"title":"苦寒行","dynasty":"东汉末年","author":"曹操","tags":[],"content":"北上太行山，艰哉何巍巍！\n羊肠坂诘屈，车轮为之摧。\n树木何萧瑟！北风声正悲。\n熊罴对我蹲，虎豹夹路啼。\n溪谷少人民，雪落何霏霏！\n延颈长叹息，远行多所怀。\n我心何怫郁？思欲一东归。\n水深桥梁绝，中路正徘徊。\n迷惑失故路，薄暮无宿栖。\n行行日已远，人马同时饥。\n担囊行取薪，斧冰持作糜。\n悲彼东山诗，悠悠使我哀。"},{"title":"气出唱 其一","dynasty":"东汉末年","author":"曹操","tags":[],"content":"华阴山，自以为大。\n高百丈，浮云为之盖。\n仙人欲来，出随风，列之雨。\n吹我洞箫，鼓瑟琴，何訚訚！\n酒与歌戏，今日相乐诚为乐。\n玉女起，起舞移数时。\n鼓吹一何嘈嘈。\n从西北来时，仙道多驾烟，\n乘云驾龙，郁何务务。\n遨游八极，乃到昆仑之山，\n西王母侧，神仙金止玉亭。\n来者为谁？赤松王乔，乃德旋之门。\n乐共饮食到黄昏。\n多驾合坐，万岁长，宜子孙。"},{"title":"气出唱 其二","dynasty":"东汉末年","author":"曹操","tags":[],"content":"驾六龙，乘风而行。\n行四海，路下之八邦。\n历登高山临溪谷，乘云而行。\n行四海外，东到泰山。\n仙人玉女，下来翱游。\n骖驾六龙饮玉浆。\n河水尽，不东流。\n解愁腹，饮玉浆。\n奉持行，东到蓬莱山，上至天之门。\n玉阙下，引见得入，\n赤松相对，四面顾望，视正焜煌。\n开玉心正兴，其气百道至。\n传告无穷闭其口，但当爱气寿万年。\n东到海，与天连。\n神仙之道，出窈入冥，常当专之。\n心恬澹，无所愒。\n欲闭门坐自守，天与期气。\n愿得神之人，乘驾云车，\n骖驾白鹿，上到天之门，来赐神之药。\n跪受之，敬神齐。\n当如此，道自来。"},{"title":"气出唱 其三","dynasty":"东汉末年","author":"曹操","tags":[],"content":"游君山，甚为真。\n崔嵬砟硌，尔自为神。\n乃到王母台，金阶玉为堂，芝草生殿旁。\n东西厢，客满堂。\n主人当行觞，坐者长寿遽何央。\n长乐甫始宜孙子。\n常愿主人增年，与天相守。"},{"title":"却东西门行","dynasty":"东汉末年","author":"曹操","tags":[],"content":"鸿雁出塞北，乃在无人乡。\n举翅万馀里，行止自成行。\n冬节食南稻，春日复北翔。\n田中有转蓬，随风远飘扬。\n长与故根绝，万岁不相当。\n奈何此征夫，安得驱四方！\n戎马不解鞍，铠甲不离傍。\n冉冉老将至，何时返故乡？\n神龙藏深泉，勐兽步高冈。\n狐死归首丘，故乡安可忘！"},{"title":"塘上行","dynasty":"东汉末年","author":"曹操","tags":[],"content":"蒲生我池中，其叶何离离。\n傍能行仁义，莫若妾自知。\n众口铄黄金，使君生别离。\n念君去我时，独愁常苦悲。\n想见君颜色，感结伤心脾。\n念君常苦悲，夜夜不能寐。\n莫以豪贤故，弃捐素所爱？\n莫以鱼肉贱，弃捐葱与薤？\n莫以麻枲贱，弃捐菅与蒯？\n出亦复何苦，入亦复何愁。\n边地多悲风，树木何修修！\n从君致独乐，延年寿千秋。"},{"title":"薤露行","dynasty":"东汉末年","author":"曹操","tags":[],"content":"惟汉廿二世，所任诚不良。\n沐猴而冠带，知小而谋疆。\n犹豫不敢断，因狩执君王。\n白虹为贯日，己亦先受殃。\n贼臣持国柄，杀主灭宇京。\n荡覆帝基业，宗庙以燔丧。\n播越西迁移，号泣而且行。\n瞻彼洛城郭，微子为哀伤。"},{"title":"陌上桑","dynasty":"东汉末年","author":"曹操","tags":[],"content":"驾虹霓，乘赤云，登彼九疑历玉门。\n济天汉，至昆仑，见西王母谒东君。\n交赤松，及羡门，受要秘道爱精神。\n食芝英，饮醴泉，柱杖桂枝佩秋兰。\n绝人事，游浑元，若疾风游欻翩翩。\n景未移，行数千，寿如南山不忘愆。"},{"title":"秋胡行 其一","dynasty":"东汉末年","author":"曹操","tags":[],"content":"晨上散关山，此道当何难！\n晨上散关山，此道当何难！\n牛顿不起，车堕谷间。\n坐磐石之上，弹五弦之琴。\n作为清角韵，意中迷烦。\n歌以言志，晨上散关山。\n有何三老公，卒来在我旁？\n有何三老公，卒来在我旁？\n负揜被裘，似非恒人。\n谓卿云何困苦以自怨，徨徨所欲，来到此间？\n歌以言志，有何三老公？\n我居昆仑山，所谓者真人。\n我居昆仑山，所谓者真人。\n道深有可得。\n名山历观，遨游八极，枕石漱流饮泉。\n沉吟不决，遂上升天。\n歌以言志，我居昆仑山。\n去去不可追，长恨相牵攀。\n去去不可追，长恨相牵攀。\n夜夜安得寐，惆怅以自怜。\n正而不谲，辞赋依因。\n经传所过，西来所传。\n歌以言志，去去不可追。"},{"title":"秋胡行 其二","dynasty":"东汉末年","author":"曹操","tags":[],"content":"愿登泰华山，神人共远游。\n愿登泰华山，神人共远游。\n经历昆仑山，到蓬莱。\n飘遥八极，与神人俱。\n思得神药，万岁为期。\n歌以言志，愿登泰华山。\n天地何长久！人道居之短。\n天地何长久！人道居之短。\n世言伯阳，殊不知老；\n赤松王乔，亦云得道。\n得之未闻，庶以寿考。\n歌以言志，天地何长久！\n明明日月光，何所不光昭！\n明明日月光，何所不光昭！\n二仪合圣化，贵者独人不？\n万国率土，莫非王臣。\n仁义为名，礼乐为荣。\n歌以言志，明明日月关。\n四时更逝去，昼夜以成岁。\n四时更逝去，昼夜以成岁。\n大人先天而天弗违。\n不戚年往，忧世不治。\n存亡有命，虑之为蚩。\n歌以言志，四时更逝去。\n戚戚欲何念！欢笑意所之。\n戚戚欲何念！欢笑意所之。\n壮盛智愚，殊不再来。\n爱时进趣，将以惠谁？\n泛泛放逸，亦同何为！\n歌以言志，戚戚欲何念！"},{"title":"善哉行 其一","dynasty":"东汉末年","author":"曹操","tags":[],"content":"古公亶甫，积德垂仁。\n思弘一道，哲王于豳。\n太伯仲雍，王德之仁。\n行施百世，断发文身。\n伯夷叔齐，古之遗贤。\n让国不用，饿殂首山。\n智哉山甫，相彼宣王。\n何用杜伯，累我圣贤。\n齐桓之霸，赖得仲父。\n后任竖刁，虫流出户。\n晏子平仲，积德兼仁。\n与世沉德，未必思命。\n仲尼之世，主国为君。\n随制饮酒，扬波使官。"},{"title":"善哉行 其二","dynasty":"东汉末年","author":"曹操","tags":[],"content":"自惜身薄祜，夙贱罹孤苦。\n既无三徙教，不闻过庭语。\n其穷如抽裂，自以思所怙。\n虽怀一介志，是时其能与！\n守穷者贫贱，惋叹泪如雨。\n泣涕于悲夫，乞活安能睹？\n我愿于天穷，琅邪倾侧左。\n虽欲竭忠诚，欣公归其楚。\n快人由为叹，抱情不得叙。\n显行天教人，谁知莫不绪。\n我愿何时随？此叹亦难处。\n今我将何照于光曜？释衔不如雨。"},{"title":"善哉行 其三","dynasty":"东汉末年","author":"曹操","tags":[],"content":"朝日乐相乐，酣饮不知醉。\n悲弦激新声，长笛吹清气。\n弦歌感人肠，四坐皆欢悦。\n寥寥高堂上，凉风入我室。\n持满如不盈，有德者能卒。\n君子多苦心，所愁不但一。\n慊慊下白屋，吐握不可失。\n众宾饱满归，主人苦不悉。\n比翼翔云汉，罗者安所羁？\n冲静得自然，荣华何足为！"},{"title":"步出夏门行 艳","dynasty":"东汉末年","author":"曹操","tags":[],"content":"云行雨步，超越九江之皋。\n临观异同，心意怀犹豫，不知当复何从？\n经过至我碣石，心惆怅我东海。"},{"title":"步出夏门行 冬十月","dynasty":"东汉末年","author":"曹操","tags":[],"content":"孟冬十月，北风徘徊，\n天气肃清，繁霜霏霏。\n鹍鸡晨鸣，鸿雁南飞，\n鸷鸟潜藏，熊罴窟栖。\n钱鎛停置，农收积场。\n逆旅整设，以通贾商。\n幸甚至哉！歌以咏志。"},{"title":"步出夏门行 土不同","dynasty":"东汉末年","author":"曹操","tags":[],"content":"乡土不同，河朔隆冬。\n流澌浮漂，舟船行难。\n锥不入地，蘴藾深奥。\n水竭不流，冰坚可蹈。\n士隐者贫，勇侠轻非。\n心常叹怨，戚戚多悲。\n幸甚至哉！歌以咏志。"},{"title":"谣俗词","dynasty":"东汉末年","author":"曹操","tags":[],"content":"瓮中无斗储，发箧无尺缯。\n友来从我贷，不知所以应。"},{"title":"董逃歌词","dynasty":"东汉末年","author":"曹操","tags":[],"content":"德行不亏缺，变故自难常。\n郑康成行酒，伏地气绝；\n郭景图命尽于园桑。"}]
